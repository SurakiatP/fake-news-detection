{"duration": 0.04246211051940918, "input_args": {"text": "'fran\u00e7ais English \\nDopo aver chiamato gli italiani a votare S\u00ec al referendum, ingerendosi nella nostra politica nazionale col complice silenzio dell\u2019opposizione parlamentare, il presidente Obama ha confermato al \u00abbuon amico Matteo\u00bb che con l\u2019Italia gli Usa hanno \u00abpatti chiari, amicizia lunga\u00bb. \\nNon c\u2019\u00e8 dubbio che i patti siano chiari, anzitutto il Patto atlantico che sottomette l\u2019Italia agli Usa. Il Comandante supremo alleato in Europa viene sempre nominato dal Presidente degli Stati uniti d\u2019America e sono in mano agli Usa tutti gli altri comandi chiave. \\nDopo la fine della guerra fredda, in seguito alla disgregazione dell\u2019Urss, Washington affermava la \u00abfondamentale importanza di preservare la Nato quale canale della influenza e partecipazione statunitensi negli affari europei, impedendo la creazione di dispositivi unicamente europei che minerebbero la struttura di comando dell\u2019Alleanza\u00bb, ossia il comando Usa. Concetto ribadito dal segretario della Nato Stoltenberg nella recente tavola rotonda sulla \u00abgrande idea di Europa\u00bb: \u00abDobbiamo assicurare che il rafforzamento della difesa europea non costituisca un duplicato della Nato, non divenga una alternativa alla Nato\u00bb. A garanzia di ci\u00f2 c\u2019\u00e8 il fatto che 22 dei 28 paesi della Ue (21 su 27 dopo l\u2019uscita della Gran Bretagna) fanno parte della Nato sotto comando Usa, riconosciuta dall\u2019Unione europea quale \u00abfondamento della difesa collettiva\u00bb. \\nLa politica estera e militare della Ue \u00e8 quindi fondamentalmente subordinata alla strategia statunitense, su cui convergono le potenze europee i cui contrasti d\u2019interesse si ricompattano quando entra in gioco il loro interesse fondamentale: mantenere il predominio dell\u2019Occidente, sempre pi\u00f9 vacillante di fronte all\u2019emergere di nuovi soggetti statuali e sociali. Basti pensare che l\u2019Organizzazione di Shanghai per la cooperazione, nata dall\u2019accordo strategico cino-russo, dispone di risorse tali da farne la maggiore area economica integrata del mondo. \\nNel quadro della strategia Usa/Nato \u2013 documenta la Casa Bianca \u2013 l\u2019Italia si distingue quale \u00absaldo e attivo alleato degli Stati uniti\u00bb. Lo dimostra il fatto che \u00abl\u2019Italia ospita oltre 30 mila militari e funzionari civili del Dipartimento Usa della difesa in installazioni dislocate in tutto il paese\u00bb. \\nAllo stesso tempo l\u2019Italia \u00e8 \u00abpartner degli Usa per la sicurezza globale\u00bb, fornendo forze militari e finanziamenti per una vasta gamma di \u00absfide\u00bb: in Kossovo, Afghanistan, Iraq, Libia, Siria, Baltico e altrove, ossia ovunque \u00e8 stata e viene impiegata la macchina da guerra Usa/Nato. \\nUn ultimo fatto conferma quale sia il rapporto Usa-Italia: stanno per arrivare alla base di Amendola in Puglia, probabilmente l\u20198 novembre, i primi due dei 90 caccia F-35 della statunitense Lockheed Martin, che l\u2019Italia si \u00e8 impegnata ad acquistare. \\nIl costo della partecipazione dell\u2019Italia al programma F-35, quale partner di secondo livello, \u00e8 ufficialemente quantificato nella Legge di stabilit\u00e0 2016: 12 miliardi 356 milioni di euro di denaro pubblico, pi\u00f9 altre spese per le continue modifiche al caccia che ancora non \u00e8 pienamente operativo e necessiter\u00e0 di continui ammodernamenti. Nonostante ci\u00f2 \u2013 conferma Analisi Difesa \u2013 l\u2019Italia avr\u00e0 una \u00absovranit\u00e0 limitata\u00bb sugli stessi F-35 della propria aeronautica. Una legge statunitense vieta che i \u00abdati di missione\u00bb (i software di gestione dei sistemi di combattimento dei caccia) siano comunicati ad altri. Saranno dunque gli Usa a controllare gli F-35 italiani, predisposti per l\u2019uso delle nuove bombe nucleari B61-12 che il Pentagono schierer\u00e0 contro la Russia, al posto delle attuali B-61, sul nostro territorio \u00abnazionale\u00bb.'"}, "time": 1742628576.6101623}