{"duration": 0.2129824161529541, "input_args": {"text": "'Polityka zagraniczna USA Thierry Meyssan Dzia\u0142ania r\u00f3\u017cnych urz\u0119d\u00f3w Stan\u00f3w Zjednoczonych na arenie mi\u0119dzynarodowej s\u0105 cz\u0119sto nieskoordynowane. Na przyk\u0142ad w Syrii, gdzie formacje stworzone przez Pentagon walcz\u0105 przeciwko formacjom stworzonym przez CIA. Natomiast w dw\u00f3ch sprawach: podzia\u0142u Europy na Uni\u0119 Europejsk\u0105 i Rosj\u0119, oraz podzia\u0142u Dalekiego Wschodu na ASEAN i Chiny \u2013 dzia\u0142aj\u0105 one ca\u0142kowicie zgodnie. Jakie s\u0105 cele polityki zagranicznej USA i czy mo\u017cna przewidzie\u0107 ow\u0105 polityk\u0119?\\nSie\u0107 Voltaire | Damaszek (Syria) | 29 pa\u017adziernika 2016 Deutsch \u03b5\u03bb\u03bb\u03b7\u03bd\u03b9\u03ba\u03ac English Espa\u00f1ol \u0641\u0627\u0631\u0633\u0649 fran\u00e7ais italiano Portugu\u00eas T\u00fcrk\u00e7e \u0440\u0443\u0441\u0441\u043a\u0438\u0439 Nederlands \u0639\u0631\u0628\u064a Prognozuj\u0105c polityk\u0119 zagraniczn\u0105 USA na przestrzeni niemal stulecia, politolodzy dzielili polityk\u00f3w na izolacjonist\u00f3w i interwencjonist\u00f3w. Tych pierwszych zaliczali do \u201eOjc\u00f3w-pielgrzym\u00f3w\u201d, kt\u00f3rzy uciekli ze starej Europy i chcieli zbudowa\u0107 nowy \u015bwiat, oparty na warto\u015bciach religijnych, a zatem pozbawiony europejskiego cynizmu. Drugich za\u015b, do \u201eOjc\u00f3w-za\u0142o\u017cycieli\u201d, kt\u00f3rzy nie tylko chcieli uzyska\u0107 niepodleg\u0142o\u015b\u0107, ale i kontynuowa\u0107 na sw\u00f3j spos\u00f3b projekt Imperium Brytyjskiego.\\nDzisiaj taki podzia\u0142 nie ma ju\u017c sensu, albowiem nawet tak wielkie kraje jak Stany Zjednoczone nie mog\u0105 by\u0107 samowystarczalne. Dlatego w USA jest ju\u017c regu\u0142\u0105 pot\u0119pianie politycznych przeciwnik\u00f3w izolacjonizmu, i jednocze\u015bnie nie ma tam ani jednego polityka, z wyj\u0105tkiem Rona Paula, kt\u00f3ry by tej [izolacjonistycznej] linii chcia\u0142 broni\u0107.\\nSpory tocz\u0105 si\u0119 pomi\u0119dzy zwolennikami wiecznej wojny i wyznawcami wykorzystywania bardziej mi\u0119kkiej si\u0142y. A je\u015bli wierzy\u0107 pracom Marcina Gilensa i Beniamina I. Paige\u2019a, to dzisiejsza polityka Stan\u00f3w Zjednoczonych jest prowadzona przez grupy interes\u00f3w, niezale\u017cnie od woli obywateli [ 1 ]. Zgodnie z logik\u0105, w sporach tych mo\u017cna dostrzec wp\u0142ywy \u2013 z jednej strony \u2013 kompleksu wojskowo-przemys\u0142owego, kt\u00f3ry dominuje w gospodarce Stan\u00f3w Zjednoczonych, a z drugiej strony \u2013 firm korzystaj\u0105cych z rozlicze\u0144 bezgot\u00f3wkowych przy op\u0142atach za swoj\u0105 produkcj\u0119 (oprogramowanie, hi-tech, rozrywka), kt\u00f3ra tak w\u0142a\u015bciwie jest raczej produkcj\u0105 wirtualn\u0105, ni\u017c realn\u0105, czyli firmy te pobieraj\u0105 haracz tam, gdzie nie ma wojen.\\nJednak\u017ce, taki punkt widzenia pozostawia z boku problem dost\u0119pu do u\u017cytecznych kopalin i \u017ar\u00f3de\u0142 energii, kt\u00f3ry by\u0142 problemem dominuj\u0105cym w XIX i XX wieku, a dzisiaj, chocia\u017c straci\u0142 swoj\u0105 ostro\u015b\u0107, to nie znikn\u0105\u0142 ca\u0142kowicie.\\nPo og\u0142oszeniu \u201eDoktryny Cartera\u201d [ 2 ], kt\u00f3ra zalicza dost\u0119p do w\u0119glowodor\u00f3w na \u201eWielkim Bliskim Wschodzie\u201d do kwestii \u201ebezpiecze\u0144stwa narodowego\u201d, Waszyngton stworzy\u0142 CentCom [United States Central Command \u2013 Centralne Dow\u00f3dztwo Stan\u00f3w Zjednoczonych], skierowa\u0142 do Zatoki Perskiej ponad 500.000 ludzi i og\u0142osi\u0142 sprawowanie kontroli nad ca\u0142ym regionem. Wszyscy pami\u0119taj\u0105 jak Dick Cheney, upewniwszy si\u0119 co do nieuchronno\u015bci \u201epeak oil\u201d [szczytu wydobycia ropy naftowej], zacz\u0105\u0142 przygotowywa\u0107 \u201earabsk\u0105 wiosn\u0119\u201d i wojny przeciwko tym pa\u0144stwom, kt\u00f3re nie zechcia\u0142y podda\u0107 si\u0119 kontroli. Jednak\u017ce, polityka ta straci\u0142a sens, gdy tylko zacz\u0119to j\u0105 prowadzi\u0107, albowiem Stany Zjednoczone, opr\u00f3cz w\u0142asnego wydobycia gazu \u0142upkowego i ropy naftowej, przej\u0119\u0142y dodatkowo kontrol\u0119 nad w\u0119glowodorami Zatoki Meksyka\u0144skiej. Dlatego w najbli\u017cszych latach Stany Zjednoczone nie tylko zostawi\u0105 w spokoju \u201eWielki Bliski Wsch\u00f3d\u201d, ale b\u0119d\u0105 te\u017c zmuszone rozpocz\u0105\u0107 wielk\u0105 wojn\u0119 z Wenezuel\u0105, kt\u00f3ra jest jedynym krajem \u015bredniej wielko\u015bci, zdolnym konkurowa\u0107, a nawet zagra\u017ca\u0107 [ameryka\u0144skiej] eksploatacji z\u0142\u00f3\u017c w Zatoce Meksyka\u0144skiej.\\nW serii wywiad\u00f3w dla \u201e The Atlantic \u201d prezydent Obama pr\u00f3bowa\u0142 uzasadni\u0107 swoj\u0105 doktryn\u0119 [ 3 ]. D\u0142ugo powtarza\u0142 jedno i to samo tym, kt\u00f3rzy go oskar\u017cali o niezgodno\u015b\u0107 i s\u0142abo\u015b\u0107, zw\u0142aszcza po sprawie \u201eczerwonej linii\u201d w Syrii. Rzeczywi\u015bcie, powiedzia\u0142 on, \u017ce u\u017cycie broni chemicznej b\u0119dzie czerwon\u0105 lini\u0105, kt\u00f3rej nie wolno przekroczy\u0107, ale gdy jego administracja przekonywa\u0142a go o tym, \u017ce Syryjska Republika Arabska zastosowa\u0142a bro\u0144 chemiczn\u0105 wobec w\u0142asnego narodu \u2013 Obama odm\u00f3wi\u0142 przyst\u0105pienia do nowej wojny. Nie wchodz\u0105c w dyskusj\u0119 na temat zasadno\u015bci tego oskar\u017cenia, prezydent podkre\u015bli\u0142, \u017ce Stany Zjednoczone nie powinny ryzykowa\u0107 \u017cycia swoich \u017co\u0142nierzy w tym konflikcie, i \u017ce zdecydowa\u0142 zachowa\u0107 ich si\u0142y do walki z prawdziwymi zagro\u017ceniami dla narodowych interes\u00f3w kraju. W tej pow\u015bci\u0105gliwo\u015bci tkwi ca\u0142a istota \u201edoktryny Obamy\u201d.\\nCzym\u017ce s\u0105 zatem owe \u201eprawdziwe zagro\u017cenia\u201d? Prezydent nic o tym nie powiedzia\u0142. Najlepiej b\u0119dzie przyjrze\u0107 si\u0119 pracom Rady Wywiadu Narodowego USA ( US National Intelligence Council , NIC), pami\u0119taj\u0105c o sile wymienionych wy\u017cej grup interes\u00f3w. Okazuje si\u0119, \u017ce Stany Zjednoczone porzuci\u0142y stworzon\u0105 po 11 wrze\u015bnia \u201edoktryn\u0119 Jerzego Busha m\u0142odszego\u201d o globalnej dominacji, powracaj\u0105c do doktryny jego ojca \u2013 o przewadze handlowej. Po zako\u0144czeniu zimnej wojny (z woli jej uczestnik\u00f3w), ca\u0142y \u015bwiat zaj\u0105\u0142 si\u0119 rywalizacj\u0105 gospodarcz\u0105 w ramach liberalnego systemu kapitalistycznego.\\nA dla wi\u0119kszej pewno\u015bci co do tego, \u017ce epoka konfrontacji ideologicznej jest ju\u017c zako\u0144czona, prezydent Obama zbli\u017cy\u0142 si\u0119 z Kub\u0105 i Iranem. Trzeba by\u0142o zmniejszy\u0107 opozycyjno\u015b\u0107 tych dw\u00f3ch rewolucyjnych pa\u0144stw, kt\u00f3re kwestionuj\u0105 nie tylko prymat Stan\u00f3w Zjednoczonych, ale i zasady gry na arenie mi\u0119dzynarodowej. Nieuczciwo\u015b\u0107, jak\u0105 Stany Zjednoczone pokaza\u0142y przy realizacji umowy 5+1, \u015bwiadczy o tym, \u017ce nie chodzi\u0142o im o ira\u0144ski program nuklearny, lecz jedynie o pr\u00f3b\u0119 przytrzymania na smyczy rewolucji chomeinistycznej.\\nTo w\u0142a\u015bnie w tym kontek\u015bcie nast\u0119puje powr\u00f3t do \u201edoktryny Wolfowitza\u201d, zgodnie z kt\u00f3r\u0105 dobre s\u0105 wszelkie \u015brodki, kt\u00f3re s\u0142u\u017c\u0105 okie\u0142znaniu konkurent\u00f3w, w tym tak\u017ce Unii Europejskiej [ 4 ]. Strategia ta, jak si\u0119 wydaje, by\u0142a korygowana w miar\u0119 rosn\u0105cych obaw Waszyngtonu, obserwuj\u0105cego uwa\u017cnie przebudzenie si\u0119 Chin. Dlatego m\u00f3wi si\u0119 o strategicznym \u201ezwrocie na Daleki Wsch\u00f3d\", kt\u00f3ry ma polega\u0107 na przerzuceniu tam wojsk z Bliskiego Wschodu, \u017ceby kontrolowa\u0107 region dalekowschodni i powstrzymywa\u0107 Chiny. I chocia\u017c Pentagon nie wspomina ju\u017c o szalonym neokonserwatywnym planie pokonania Chin, to jednak zamierza on ograniczy\u0107 rol\u0119 ekonomiczn\u0105 tego pa\u0144stwa i nie dopu\u015bci\u0107 do rozszerzania si\u0119 jego politycznych wp\u0142yw\u00f3w na \u015bwiecie.\\nJednak\u017ce to, co teraz widzimy jest zupe\u0142nym zaprzeczeniem strategii \u201ezwrotu na Daleki Wsch\u00f3d\u201d. Stany Zjednoczone z pewno\u015bci\u0105 zwi\u0119kszy\u0142y (nieznacznie) swoj\u0105 obecno\u015b\u0107 w regionie Azji i Pacyfiku, ale przede wszystkim zadba\u0142y o swoj\u0105 siln\u0105 obecno\u015b\u0107 militarn\u0105 w Europie \u015arodkowej. A w czasie, gdy wojna wci\u0105\u017c szaleje w Palestynie, Jemenie, Syrii i Iraku, gdy zagra\u017ca now\u0105 po\u017cog\u0105 Libii \u2013 zostaje rozpalony nowy konflikt na Ukrainie. Taki rozw\u00f3j wydarze\u0144 mo\u017cemy zinterpretowa\u0107 na dwa sposoby.\\nZ jednej strony, mo\u017cemy uzna\u0107, \u017ce zbli\u017canie si\u0119 NATO do rosyjskich granic \u2013 i wojskowa reakcja Moskwy \u2013 niczym \u015bwiatu nie grozi. Rzeczywi\u015bcie, anga\u017cowanie si\u0119 w taki konflikt jest ryzykowne, a do tego zupe\u0142nie niepotrzebne. W takim wariancie, wojna na Ukrainie (wraz ze wszystkimi tymi sankcjami i kontr-sankcjami) nie b\u0119dzie skierowana przeciwko Rosji, lecz b\u0119dzie sztucznie sfabrykowan\u0105 \u2013 specjalnie dla Europy \u2013 projekcj\u0105 rzekomego zagro\u017cenia rosyjskiego, co pozwoli Stanom Zjednoczonym \u201ebroni\u0107\u201d swoich naiwnych sojusznik\u00f3w.\\nLecz, patrz\u0105c z drugiej strony, dobrobyt gospodarczy Stan\u00f3w Zjednoczonych opiera si\u0119 na ich kontroli nad \u015bwiatowym handlem, a w konsekwencji \u2013 na utrzymaniu morskich dr\u00f3g handlowych [ 5 ]. Za\u015b Rosja i Chiny, chc\u0105c si\u0119 rozwija\u0107, pragn\u0105 uwolni\u0107 si\u0119 od ameryka\u0144skiej kurateli, a w konsekwencji musz\u0105 otworzy\u0107 kontynentalne szlaki handlowe. Taka jest istota projektu [przewodnicz\u0105cego Chi\u0144skiej Republiki Ludowej] Xi Jinpinga, zak\u0142adaj\u0105cego budow\u0119 dw\u00f3ch jedwabnych szlak\u00f3w, z kt\u00f3rych jeden ma dociera\u0107, jak w czasach antycznych, przez Azj\u0119 \u015arodkow\u0105, Pakistan, Iran, Irak i Syri\u0119 do Morza \u015ar\u00f3dziemnego, a drugi ma prowadzi\u0107 przez Rosj\u0119 do Niemiec. Obie te drogi s\u0105 dzi\u015b zablokowane: przez IPIS (ISIS) w Lewancie i przez Ukrain\u0119 w Europie.\\nKwestia kontroli nad morskimi szlakami handlowymi stanowi\u0142a centralny punkt strategii ameryka\u0144skiej na pocz\u0105tku XXI wieku, przy wsparciu pirat\u00f3w z Rogu Afryki [P\u00f3\u0142wyspu Somalijskiego] [ 6 ], a strategia ta sko\u0144czy\u0142a si\u0119 fiaskiem, gdy Moskwa i Pekin skierowa\u0142y swoje okr\u0119ty wojenne do tego regionu. Jednak\u017ce, mimo, i\u017c Chiny maj\u0105 do dyspozycji [od 2015 r.] dwukrotnie powi\u0119kszone przez Egipt koryto Kana\u0142u Sueskiego, to przej\u015bcie przez cie\u015bnin\u0119 Bab-el-Mandeb, pozostaj\u0105ce oficjalnie pod kontrol\u0105 Republiki D\u017cibuti, kontrolowane jest w rzeczywisto\u015bci przez Al-Kaid\u0119 za po\u015brednictwem Islamskiego Emiratu Mukalla [miasto Al-Mukalla na wybrze\u017cu Jemenu zosta\u0142o zdobyte w kwietniu 2016 r. przez wojska Arabii Saudyjskiej \u2013 przyp. t\u0142um.].\\nOpr\u00f3cz kontroli morskich szlak\u00f3w handlowych, nale\u017cy te\u017c uwzgl\u0119dni\u0107 kontrol\u0119 nad operacjami finansowymi. W tym w\u0142a\u015bnie celu Ministerstwo Sprawiedliwo\u015bci Stan\u00f3w Zjednoczonych og\u0142osi\u0142o zasady, kt\u00f3re Amerykanie staraj\u0105 si\u0119 stopniowo narzuci\u0107 bankom na ca\u0142ym \u015bwiecie. Lecz tutaj tak\u017ce Rosja stworzy\u0142a sw\u00f3j w\u0142asny system p\u0142atno\u015bci Swift, natomiast Chiny zrezygnowa\u0142y z wymienialno\u015bci swojej waluty na dolary, by nie da\u0107 si\u0119 skr\u0119powa\u0107 ameryka\u0144skimi przepisami.\\nJe\u017celi ta analiza jest prawid\u0142owa, to wojny w Syrii i na Ukrainie trwa\u0107 b\u0119d\u0105 dop\u00f3ty, dop\u00f3ki Rosja i Chiny nie utoruj\u0105 sobie chocia\u017c jednego bezpiecznego kontynentalnego szlaku handlowego do Europy Zachodniej. W\u0142a\u015bnie w tym kontek\u015bcie nale\u017cy postrzega\u0107 wysi\u0142ki Stan\u00f3w Zjednoczonych, podejmowane dla przeci\u0105gni\u0119cia do ich obozu Bia\u0142orusi, przeciwko kt\u00f3rej Amerykanie tak d\u0142ugo wyst\u0119powali. \u2013 Jest to jedyny spos\u00f3b na poszerzenie ukrai\u0144skiej zapory i zbudowanie szczelnej przegrody pomi\u0119dzy Europ\u0105 Zachodni\u0105 i Wschodni\u0105.\\nZ tej perspektywy widzimy, \u017ce negocjacje handlowe, jakie Stany Zjednoczone prowadz\u0105 z Uni\u0105 Europejsk\u0105 (TTIP) i pa\u0144stwami ASEAN (TPP) nie maj\u0105 na celu umocnienia ich wymiany handlowej. Wr\u0119cz przeciwnie: ich celem jest wyeliminowanie z rynku Rosji i Chin. To niepoj\u0119te, \u017ce Europejczycy i Azjaci skupili si\u0119 na wyborze standard\u00f3w produkcyjnych, a nie na \u017c\u0105daniu udzia\u0142u Rosji i Chin w tych\u017ce negocjacjach.\\nI wreszcie, ko\u0144cowy wniosek jaki nale\u017cy wyci\u0105gn\u0105\u0107 z wywiad\u00f3w Obamy dla \u201e The Atlantic \u201d sprowadza si\u0119 do tego, \u017ce Stany Zjednoczone zamierzaj\u0105 odnowi\u0107 swoje sojusze i dostosowa\u0107 je do nowej doktryny strategicznej. Dlatego np. popieranie re\u017cimu Saud\u00f3w, kt\u00f3rzy gwarantowali dostawy ropy naftowej z Bliskiego Wschodu, nie jest ju\u017c dla Amerykan\u00f3w \u017cadnym interesem i staje si\u0119 nawet ci\u0119\u017carem. Podobnie jak \u201especjalne stosunki\u201d z Wielk\u0105 Brytani\u0105, kt\u00f3re niegdy\u015b mia\u0142y wielkie znaczenie dla warunk\u00f3w kontroli nad oceanami (Karta Atlantycka) i przy pr\u00f3bie ukszta\u0142towania \u015bwiata jednobiegunowego (wojna w Iraku) \u2013 lecz dzisiaj nie s\u0105 ju\u017c \u017cadnym konkretnym interesem i musz\u0105 by\u0107 ponownie przemy\u015blane. Nie wspominaj\u0105c ju\u017c o kosztownym popieraniu Izraela, kt\u00f3re nie s\u0142u\u017cy ju\u017c realizacji cel\u00f3w na Bliskim Wschodzie, i kt\u00f3re mo\u017ce nie by\u0107 kontynuowane, je\u017celi Tel Awiw nie oka\u017ce si\u0119 przydatny w innych cz\u0119\u015bciach \u015bwiata.\\nPowy\u017csze uwagi nie uwzgl\u0119dniaj\u0105 obecnej kampanii prezydenckiej w USA, w kt\u00f3rej \u015bcieraj\u0105 si\u0119: kompleks wojskowo-przemys\u0142owy i ideologia WASP-owska, reprezentowane przez Hilari\u0119 Clinton, oraz, z drugiej strony, przemys\u0142 bankowych system\u00f3w p\u0142atno\u015bci bezgot\u00f3wkowej (toll industry) i zwolennicy umowy spo\u0142ecznej pt. \u201eAmerican dream\u201d, reprezentowani przez Donalda Trumpa [ 7 ]. Agresywny charakter tej kampanii \u015bwiadczy o konieczno\u015bci przywr\u00f3cenia r\u00f3wnowagi mi\u0119dzy tymi si\u0142ami po okresie niepodzielnej dominacji militaryst\u00f3w (od 1995 r.).\\nGdy ob\u00f3z reprezentowany dzisiaj przez Trumpa wreszcie wygra, to powinni\u015bmy zobaczy\u0107 zako\u0144czenie wojen [ 8 ], ale i erupcj\u0119 despotycznego przymusu wnoszenia op\u0142at z powodu istniej\u0105cych patent\u00f3w i praw autorskich. W przypadku za\u015b, gdy zwyci\u0119stwo tej grupy zostanie odsuni\u0119te w czasie, Stany Zjednoczone b\u0119d\u0105 mia\u0142y do czynienia z powstaniem rozw\u015bcieczonej ludno\u015bci i zamieszkami. A w\u00f3wczas przewidywanie polityki zagranicznej USA stanie si\u0119 szczeg\u00f3lnie trudne.\\nThierry Meyssan T\u0142umaczenie\\nGrzegorz Grabowski\\nPolski blog'"}, "time": 1742561906.7104728}