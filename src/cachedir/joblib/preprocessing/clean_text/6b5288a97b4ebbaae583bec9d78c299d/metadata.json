{"duration": 0.10607719421386719, "input_args": {"text": "'\u00abL\u2019arte della guerra\u00bb\\nCome votare No alle armi nucleari di Manlio Dinucci Rete Voltaire | Roma (Italia) | 2 novembre 2016 fran\u00e7ais \u00abGrazie, presidente Obama. L\u2019Italia proseguir\u00e0 con grande determinazione l\u2019impegno per la sicurezza nucleare\u00bb: cos\u00ec scriveva il premier Renzi in uno storico messaggio twitter. Sei mesi dopo, alle Nazioni Unite, Renzi ha votato S\u00ec alle armi nucleari. Accodandosi agli Usa, il governo italiano si \u00e8 schierato contro la Risoluzione, approvata a grande maggioranza nel primo comitato dell\u2019Assemblea generale, che chiede la convocazione nel 2017 di una conferenza delle Nazioni Unite al fine di \u00abnegoziare uno strumento legalmente vincolante per proibire le armi nucleari, che porti verso la loro totale eliminazione\u00bb.\\nIl governo italiano si \u00e8 cos\u00ec rimangiato quanto promesso alla Conferenza di Vienna, due anni fa, ai movimenti antinucleari \u00abesigenti\u00bb, assicurandoli sulla sua volont\u00e0 di operare per il disarmo nucleare svolgendo un \u00abruolo di mediazione con pazienza e diplomazia\u00bb. Cade cos\u00ec nel vuoto l\u2019appello \u00ab Esigiamo il disarmo nucleare totale \u00bb, in cui si chiede al governo \u00abla prosecuzione coerente dell\u2019impegno e della lotta per la messa al bando delle armi nucleari\u00bb, in un percorso \u00abumanitario e giuridico verso il disarmo nucleare\u00bb, nel quale l\u2019Italia potrebbe svolgere \u00abun ruolo pi\u00f9 che attivo, possibilmente trainante\u00bb.\\nCadono di conseguenza nel vuoto anche le mozioni parlamentari dello stesso tenore. Gli appelli generici al disarmo nucleare sono facilmente strumentalizzabili: basti pensare che il presidente Usa, artefice di un riarmo nucleare da 1000 miliardi di dollari, \u00e8 stato insignito del Premio Nobel per la Pace per \u00abla sua visione di un mondo libero dalle armi nucleari\u00bb.\\nIl modo concreto attraverso cui in Italia possiamo contribuire all\u2019obiettivo del disarmo nucleare, enunciato nella Risoluzione delle Nazioni Unite, \u00e8 quello di liberare il nostro paese dalle armi nucleari statunitensi. A tal fine occorre non appellarsi al governo, ma esigere che esso rispetti il Trattato di non-proliferazione (Tnp), firmato e ratificato dall\u2019Italia, che all\u2019Art. 2 stabilisce: \u00abCiascuno degli Stati militarmente non nucleari, che sia Parte del Trattato, si impegna a non ricevere da chicchessia armi nucleari o altri congegni nucleari esplosivi, n\u00e9 il controllo su tali armi e congegni esplosivi, direttamente o indirettamente\u00bb. Si deve esigere che l\u2019Italia cessi di violare il Tnp e chieda agli Stati uniti di rimuovere subito tutte le loro armi nucleari dal nostro territorio e di non installarvi le nuove bombe B61-12, punta di lancia della escalation nucleare Usa/Nato contro la Russia, n\u00e9 altre armi nucleari. Si deve esigere che piloti italiani non vengano pi\u00f9 addestrati all\u2019uso di armi nucleari sotto comando Usa.\\n\u00c8 questo l\u2019obiettivo della campagna lanciata dal Comitato No Guerra No Nato e altri soggetti (per documentarsi digitare su Google \u00abChange Nato\u00bb). La campagna ha ottenuto un primo importante risultato: il 26 ottobre, al Consiglio Regionale della Toscana, \u00e8 stata approvata a maggiornza una mozione del gruppo S\u00ec Toscana a Sinistra che \u00abimpegna la Giunta a richiedere al Governo di rispettare il Trattato di non-proliferazione delle armi nucleari e far s\u00ec che gli Stati uniti rimuovano immediatamente qualsiasi arma nucleare dal territorio italiano e rinuncino a installarvi le nuove bombe B61-12 e altre armi nucleari\u00bb. Attraverso queste e altre iniziative si pu\u00f2 creare un vasto fronte che, con una forte mobilitazione, imponga al governo il rispetto del Trattato di non-proliferazione.\\nSei mesi fa chiedevamo dalle pagine del manifesto se ci fosse qualcuno in Parlamento disposto a esigere, in base al Tnp, l\u2019immediata rimozione dall\u2019Italia delle armi nucleari statunitensi. Siamo ancora in attesa di risposta.\\nManlio Dinucci Fonte\\nIl Manifesto (Italia)'"}, "time": 1742563609.813282}